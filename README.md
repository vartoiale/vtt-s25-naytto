# vtt-s25-naytto

Alta löydät ohjeet näytön tekemiseen.

## Palautus ja julkaisu

Tee näyttötehtävä tähän repositorioon, ja commitoi tekemiäsi muutoksia säännöllisesti palvelimelle asti (vähintään kerran päivässä).

* Tee sivusi tämän repositorion `palautus`-kansioon. 
* Anna html-sivullesi tiedostonimeksi `index.html`. 
* Anna css-tiedostollesi tiedostonimeksi `tyylit.css`.

## Apuna käytettävästä materiaalista

Voit käyttää apuna aiempaa kurssin materiaalia. 

Tätä tehtävää ei ole tarkoitus tehdä ulkomuistista, vaan sen on tarkoitus vastata tyypillistä helpohkoa työelämässä vastaan tulevaa sivua. 

Työelämässäkin saa etsiä tietoa internetistä.

**Näyttötehtävä tulee** kuitenkin **tehdä itsenäisesti**. 
Voit pienimuotoisesti jutella muiden opiskelijoiden kanssa, mutta he eivät voi tehdä työtä tai edes sen osia puolestasi.

Älä siis kopioi kaverilta tai tekoälyltä, vaan kirjoita sivu itse alusta loppuun.

Huomaa kuitenkin, että jos tarvitset **suuresti** apua tehtävän tekemiseen muilta, se tulee vaikuttamaan arvosanaasi heikentävästi.

## Tehtävä

1. toteuta [abstract](https://www.frontendpractice.com/projects/abstract)-projekti [frontendpractice.com](https://www.frontendpractice.com)-sivustolta.

### Tarkemmat tehtävän vaatimukset

Tehtävä on toteuttaa yläpuolella linkitetyn abstract-projektin mukainen sivu, käyttäen tutkinnon osan opetuksen aikana oppimiasi asioita.

Käytä alussa apuna projektin sivulla tarjolla olevaa kuvaa sivusta, mutta lopullisessa viimeistelyvaiheessa viimeistele sivu vastaamaan todellista sivua.

Sivun osalta ei tarvitse tehdä mitään javascript-ominaisuuksia, koska emme sellaisia ole opiskelleet, eikä muita linkattuja sivuston sivuja. Pelkkä projektissa olevaa kuvaa vastaava sivu siis riittää.

Huomioi alta seuraavat pakolliset kriteerit työskentelylle ja valmiille työlle:

1. Versionhallinta
1. Linkit sivulta ulos
1. Julkaisu
1. Projektibanneri
1. Tekijänoikeus

Näistä kustakin löytyy tarkemmat ohjeet alta.

#### Versionhallinta

Sinun tulee tehdä useita committeja tähän repositorioon. Committeja pitäisi tehdä aina jokaisen päivän päätteeksi, ja ne tulisi työntää (engl. push) palvelimelle päivittäin.

Jos sitten teetkin tehtävän yhdessä päivässä, sinun tulee silti tehdä vähintään viisi commitia, joissa on jokaisessa keskimäärin yhtä paljon muutoksia kussakin.

#### Linkit sivulta ulos

Vaikka abstract-sivulla linkitettäisiin muualle abstract-sivustolla, sinun ei tule osoittaa omia linkkejäsi näille abstract-sivuston sivuille.

Sen sijaan käytä aiemmissa tehtävissä käytettyä `#`-osoitetta, joka viittaa sivuun itseensä. 
Voit lisätä linkkien selvennykseksi `#`-merkin perään jonkin sanan, ilmaisemaan, minne linkin pitäisi osoittaa (esim. `#faq`, kun linkin pitäisi osoittaa usein kysyttyihin kysymyksiin.).

#### Julkaisu

Sivu tulee lopuksi julkaista github pages -julkaisualustaa käyttäen, julkisessa repositoriossa, jonka nimi on `vtt-s25-naytto`. Julkaistavan html-tiedoston nimi tulee olla `abstract.html`. Tällöin sivusi löytyy osoitteesta: `<käyttäjänimesi>.github.io/vtt-s25-naytto/abstract.html`

Julkaise repositoriossa kuitenkin vain viimeinen, tai pari viimeistä versiota sivusta. Tee sivu muutoin tähän github classroom -repositorioon.

### Projektibanneri

Lisää sivun yläosaan banneri, jossa kerrot, että:

1. sivu on harjoitustyö, ja 
1. sen referenssinä on käytetty abstract-sivuston sivua (linkki referenssisivulle), ja
1. työn tehtävänanto löytyy frontendpractice.com:in abstract-projektisivulta, sekä
1. linkkaa myös käyttämiisi fontteihin ja ikoneihin.

Silloin bannerisi voisi sisältää suurin piirtein seuraavat tekstit ja linkit:

* Sivu on harjoitustyö.
* Referenssi: [abstract](https://help.goabstract.com/hc/en-us)
* Tehtävänanto: [abstract-projektisivu](https://www.frontendpractice.com/projects/abstract) @ [frontendpractice.com](https://www.frontendpractice.com)
* ikonit: [google fonts - material icons](https://fonts.google.com/icons)
* fontit: [google fonts](https://fonts.google.com)

Voit itse päättää, miten tyylität tämän projektibannerin. 

Tee sille kuitenkin jotkin tyylit, jotka näyttävät, että:

1. se on tyylitetty ammattilaisen (siis sinun) tekemänä, ja
1. se erottuu tyylillisesti abstractin sivusta.

Jälkimmäinen onnistuu käyttämällä siinä abstractin sivuista selvästi poikkeavaa fonttia ja väristöä/kuvastoa.

Projektibanneri on osio, josta voit tehdä itsesi näköisen, kunhan se pitää kuitenkin sisälläään riittävät tekstit ja linkit.

#### Tekijänoikeus

Vaikka käytämme olemassa olevaa sivua referenssinä, on tärkeää, että emme käytä omalla versiollamme sivusta alkuperäisen sivun yrityksen tietoja.

Älä siis lisää sivullesi yrityksen nimeä (`abstract`), tai sen tietoja (osoite, sähköpostiosoite), tai sen omistamia ikoneita tai kuvia.

Sivun muut tekstit ovat geneerisiä, ja sikäli niiden käyttöä on vaikea kieltää, etenkin kun tarkoituksemme on käyttää alkuperäistä työtä harjoitusaineistona.

Halutessasi voit kuitenkin korvata myös muut tekstit esim. [lorem ipsum](https://en.wikipedia.org/wiki/Lorem_ipsum) -teksteillä, kunhan korvaamasi tekstinpätkät vievät ruudulla saman verran tilaa, kuin alkuperäiset tekstit referenssisivulla. Internet on pullollaan erilaisia lorem ipsum -tekstigeneraattoreita, ja voit halutessasi käyttää näitä, kunhan ne ovat hyvän maun mukaisia.

### Kuvat

Voit käyttää tehtävässä tarvittavien kuvien ja ikonien sijaan esimerkiksi google fonts:ista löytyviä ikoneja.

Voit myös käyttää kuvien tilalla jotain internetistä löytämiäsi kuvia, kunhan ne taas ovat hyvän maun mukaisia.

Ikoneihin käytä kuitenkin vain toisia ikoneita.

Tärkeää on, ettet kuitenkaan käytä mitään abstract-yrityksen omistamia kuvia tai ikoneita, vaan korvaa ne vapaalla lisenssillä tarjolla olevilla luvallisilla kuvilla.

Huomaa myös, että jos käytät muualta löytyviä kuvia, sinun pitää ladata ne osaksi sivuasi. 
Et siis voi vain linkittää muualta tarjoiltuihin kuviin, vaan kuvien pitää olla mukana tässä repositoriossa.

### Arvosanan muodostuminen

#### Parhaan arvosanan kriteerit

Sivu tulee parasta arvosanaa varten olla toteutettu kaikkia tutkinnon osassa käsiteltyjä html ja css -tekniikoita käyttäen, virheettömästi toteutettuna.

Tällöin tarvitset ainakin seuraavia:

* liki pikselintarkka toteutus,
* dynaamiset tyylit (hover)
* responsiiviset tyylit,
* sivulla on käytössä referenssiä lähellä oleva kirjasin (engl. font),
* "help"-nappi roikkuu ruudun alalaidassa vieritettäessä
* dynaamisesti ilman javascript:iä avautuva hampurilaismenu popover-ominaisuutta käyttäen,
* tarkka toteutus sivusta html- ja css-koodien tasolla,
* hyvä nimeämiskäytäntö luokkien osalta, käyttäen BEM-nimeämisjärjestelmää,
* tarkat css-säännöt ja -valitsimet,
* css-muuttujien käyttö mielekkäästi kaikkialla css-tiedostossa,
* julkaistu github pages -alustan avulla.

#### Kriteerit läpipääsyyn pienimmällä arvosanalla

Tarkat kriteerit läpipääsyyn ilmoitetaan myöhemmin.

Läpipääsy tältä osin on kuitenkin lähempänä hyväksyttyjen html ja css -tehtävien vaatimuksia.

Kuitenkin nyrkkisääntönä on, että tehtävien normaali ja huolellinen teko kurssilla, sekä työskentely kurssilla koko jakson ajan, on tuottanut osaamisen, jolla kurssista läpipääsemiseen on riittävät edellytykset. Tällaisella työskentelyllä on mahdollista saada jo minimiarvosanaa vahvempi arvosana.

Lisähuomautuksia:

1. Sivun oikeasta alakulmasta löytyvä "help"-nappia ei tarvitse läpipääsyä varten toteuttaa sivun alalaidassa roikkuvana, vaan sen voi sijoittaa staattisesti esimerkiksi valkoisen osan alakulmaan. Valitse itse sille hyvä paikka, jos et keksi miten toteuttaisit sen sivuston tapaa vastaavasti.

### Onnea tehtävään

Älä säikähdä tehtävänantoa, vaan lähde vain tekemään sitä.

Jos olet suorittanut tutkinnon osan vaaditut tehtävät, kaikki sivulla tarvittavat asiat on pitkälti jo tehtävissä käsitelty ("help"-napin sijoittelua lukuunottamatta).

Nyt tarkoitus on siis näyttää, että pystyt itsenäisesti käyttämään tutkinnon osan aikana oppimiasi asioita.

Läpi pääsyyn ei siis tarvita täydellistä, vaan hyvä yritys vie jo pitkälle. Tehtävällä on aikaraja, joten kaikkea parhaan arvosanan kriiterit täyttäviä ominaisuuksia ei läpäisyyn vaadita.

Onnea tehtävään. Hyvin se menee.
